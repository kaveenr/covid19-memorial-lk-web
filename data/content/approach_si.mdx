<Head>
    <title>ක්‍රමවේදය</title>
</Head>

## ක්‍රමවේදය

### අපි මේ අනුස්මරණ ස්මාරකය නිර්මාණය කල ආකාරය

මෙම අනුස්මරණ ස්මාරකය නිර්මාණය කිරීමට වස්තු බීජය වූ​යේ කොවිඩ්-19 හේතුවෙන් සිදුවු මරණ හා ආසාදිතයින් සංඛ්‍යාව අඛණ්ඩව ඉහළ යමින් තිබියදීත් ඒ පිළිබඳව ශ්‍රී ලංකා රජය විසින් සිදු කරනු ලැබූ වාර්තා පිරිහීමයි. 

කෝවිඩ්-19 වසංගතය ආරම්භයේදී රජය විසින් දිනපතා මිය ගිය සමහරක් පුද්ගලයන්ගේ වයස, ස්ත්‍රී පුරුෂ භාවය, උපන් ගම සහ මරණයට හේතු වැනි විස්තර නිකුත්කළ​ ද, 2021 ජුනි මාසය වන විට මෙම තොරතුරු සංඛ්‍යාවලට පමණක් සීමා විය. ප්‍රසිද්ධ පුද්ගලයන් සහ සමහර සෞඛ්‍ය සේවකයින් හැරුණු විට, කෝවිඩ්-19 හේතුවෙන් මියගිය අනෙකුත් පුද්ගලයින් සංඛ්‍යාමය දත්ත බවට පමණක් සීමා වී ඇත.

<b>මෙම අනුස්මරණ ස්මාරකය තුලින් අප උත්සාහ කරන්නේ ඔවුන් දත්ත පමණක් නොවන බව මූලාශ්‍රද සහිතව දැක්වීමයි.</b>

පළමු අදියරේදී අපි පොදුවේ ලබා ගත හැකි තොරතුරු මූලාශ්‍රයන් උපයෝගී කරගනිමින් දත්ත සමුදායක් සෑදුවෙමු:

- <a href="https://tinyurl.com/lkaOWID">දත්තවලින් අපේ ලෝකය (Our World in Data): කෝවිඩ්-19 දත්ත ගවේෂක</a>
- <a href="https://tinyurl.com/DGIPRcovid">රජයේ ප්‍රවෘත්ති දෙපාර්තමේන්තුව විසින් නිකුත් කරන ලද දෛනික කෝවිඩ් -19 මාධ්‍ය නිවේදන</a>

<b>මියගිය පුද්ගලයන්ට නිසි ගරුත්වය ලබාදීමට අපි මෙම මූලාශ්‍ර වලින් ලබාගත හැකි සියළුම විස්තර උපුටා ගත්තෙමු</b> – වයස, ස්ත්‍රී පුරුෂ භාවය, මියගිය ස්ථානය සහ නිල වශයෙන් සටහන් වී ඇති මරණය සිදුවීමට හේතු ආදිය. එමෙන්ම, කොවිඩ්-19 නිසා මියගිය බන්ධනාගාරගත පුද්ගලයන් ගැනද අපි සටහන් කර ගත්තෙමු. 

මේ ස්මාරකය තැනීමට අත් උදව්දීමට ස්වේච්ඡාවෙන් ඉදිරිපත් වූ අය විසින් ඉහත සඳහන් විස්තර අතින් දත්තගත කරන ලදී.<a href="https://github.com/kaveenr/covid19-memorial-lk-data/blob/data/data/covid19_deaths_latest.json">එම දත්ත සමුදාය</a> වෙත ඕනෑම කෙනෙකුට ප්‍රවේශ විය හැකිය. දත්තගත විස්තර අතුරින් අපි වෙබ් අඩවියට යොමුකරේ මියගිය පුද්ගලයන්ගේ වයස, ස්ත්‍රී පුරුෂ භාවය, මියගිය දිනය සහ ඔවුන්ගේ ගම් ප්‍රදේශය පමණි.

### ඊළඟ පියවර

ශ්‍රී ලංකාවේ කොවිඩ්-19 මරණ පිළිබඳව පොදු ජනතාවට ලැබෙන තොරතුරු ඉතා සීමාසහිත අතර දැනට ආණ්ඩුව විසින් නිකුත් කරන ලද තොරතුරු මුළු මරණ සංඛ්‍යාවෙන් 5% පමණ වේ. 

එම 5%න් ඔබ්බට කෝවිඩ්-19න් මිය ගිය පුද්ගලයින් අනුස්මරණය කිරීමේ කර්තව්‍යයට ඔබේ සහයෝගය සහ දායකත්වයද අවශ්‍ය වේ.

විශේෂයෙන්,

- සිය මියගිය ඥාති හිතවතුන්ගේගේ තොරතුරු ශ්‍රී ලංකා කෝවිඩ්-19 අනුස්මරණ ස්මාරකයට එකතු කිරීමට කැමති නම් ඔවුන්ගේ <b>විස්තර අප වෙත එවීම</b>. 
- කෝවිඩ්-19 නිසා මියගිය පුද්ගලයන් සියලු දෙනා ගැන විස්තර නිකුත් කරන ලෙස <b>රජයෙන් ඉල්ලුම් කිරීම</b>.
- <b>විවිධ තොරතුරු මූලාශ්‍ර</b> වලට ප්‍රවේශවිය හැකි ජනමාධ්‍යවේදීන්, පර්යේෂකයන් සහ පුරවැසියන් එම මූලාශ්‍ර අප හා බෙදා ගැනීම.
- <b>ප්‍රජා මූලික දත්ත</b> හරහා අනුස්මරණය කළ පුද්ගලයන් නිවැරදිව නිරූපණය කිරීම සහ සමාජභාවය වැනි තොරතුරු රජයෙන් ලබා දෙන තොරතුරුවලින් ඔබ්බට නිවැරදිව ප්‍රකාශ කිරීම. 